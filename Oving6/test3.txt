0Fakta om forfattaren Alf Kjetil Walgermo. Han vart født i 1977 på Sjøholt i Møre og Romsdal. Walgermo er forfattar og kulturredaktør i avisa Vårt Land. Han er kjend for barne- og ungdomsbøker som Mor og far i himmelen og Mitt bankande hjarte. Fleire av bøkene hans er omsett til ei rekkje språk. 
117. MAI-TALE, ØRSKOG KOMMUNE 2015
2Kjære alle saman! Gratulerer med dagen! Då eg var spurt om å halde 17. mai-tale her i Ørskog, svarte eg straks ja. Eg vart faktisk litt oppglødd, og kjente at eg var stolt. Kvifor blei eg det?
3Grunnen til at takka ja umiddelbart, er at Sjøholt og Ørskog kommune alltid vil vere heimstaden min, sjølv om eg no har budd snart like lenge i Oslo. Det var her på Sjøholt eg var så heldig å få lov til å vekse opp. Uavhengig av slagord som «Ørskog – der vegar møtast» eller «Sunnmørsperla ved Storfjorden» var det ualminneleg flaks.
4Framleis kjem eg frå tid til annan heim til Sjøholt for å skrive. Ja, faktisk brukar ein tur heim å løyse opp i både idétørke og skrivesperrer. Ikkje minst er mykje av romanen Mitt bankande hjarte skriven her, der miljøet er lagt til nettopp Sjøholt. Det same er tilfelle for den nye romanen min som kom no i år, Kjære søster, som også har eit gjenkjenneleg miljø for folk som kjenner stallen, kyrkja og områda langs fjorden. Eg synest det er kjekt at bøker som eg dels har skrive her heime på Sjøholt, med miljø frå Sjøholt, no finst på ei rekke andre språk, som tsjekkisk, tysk og fransk.
5Meir skal eg ikkje seie om mine eigne bøker i denne samanhengen, men eg vil gjerne få trekke fram språket vårt som noko av det viktige vi feirar på 17. mai. Norsk er eit lite språk i verda, men nettopp derfor er det så avgjerande at vi hegnar om det. I verdssamanheng er vi ein minoritet, så liten at trykket frå særleg engelsk kjennest på kroppen. Dersom vi skulle miste språket vårt, ville vi miste ein viktig del av identiteten vår. Det norske folkesjela snakkar norsk.
6Ikkje minst vil eg gjerne få trekke fram nynorsken, som er ein minoritet blant minoritetar og som er aller mest trua. Ivar Aasen blei faktisk fødd eitt år før Grunnlova vår blei signert på Eidsvoll i 1814. Det er viktig at barn, ungdom og for den del vaksne her i Ørskog blir oppmuntra til å skrive meir nynorsk. Sjølv har eg som ein av få journalistar, og no også som kulturredaktør, skrive nynorsk i ei riksavis i 15 år. I Oslo er ikkje dette sjølvsagt, dessverre. Men det er synd dersom nynorsken mister posisjon i kjerneområde som her på Sunnmøre.
7Det var litt om språket, men kva er det vi først og fremst feirar i dag på 17. mai? Ofte er det slik med bursdagar, at det ikkje er fullt så mykje stas med dei etter kvart som ein blir vaksen og åra går. Slik er det ikkje med 17. mai. I fjor feira vi at Grunnlova vår var 200 år. Men det er like stort i år, 201 år etter, at Norge er fritt og at vi får leve her i landet som frie menneske.
817. mai er også i år ein samlande bursdagsfest for eit fritt og uavhengig Norge.
9Det er ikkje ein sjølvsagt ting. Verda har på mange måtar gått framover, men farlege konfliktar dukkar framleis opp både langt borte og så nært oss som i nabolandet vårt i aust.
10No snakkar eg om Russland, ikkje Sverige. Men i 1814 var det svenskane som var trusselen. Etter den korte krigen mot Sverige, var vi i union med svenskane i over 90 år før vi vann fridomen vår heilt attende.
11Det gjekk også mange år etter 1814 før det i det heile var mogleg å feire 17. mai. I lang tid blei 17. mai-feiringa sett på som ein provokasjon mot svenskane, og i 1828 kom kong Karl Johan med eit direkte forbod mot å feire dagen. «Jeg saa taarene trille ned på unge Pigers kind,» heiter det i ein rapport frå den tida. Året etter sette kongen inn soldatar mot tilløpa til hurra-rop i den norske hovudstaden. Under det såkalla Torgslaget på Stortorvet i Oslo, rett ved der eg går på jobb kvar dag, fekk den 21 år gamle studenten Henrik Wergeland spjæra kleda sine av ein kongeleg sabel. (Iallfall fekk han eit rapp over ryggen.)
12Først i 1844, då kong Karl Johan døydde, kunne 17. mai feirast fritt i Norge. Wergeland døydde berre eitt år etter, men hadde for lengst knytt namnet sitt tett til 17.mai. Og etter kvart kom både Bjørnsons nasjonalsong «Ja, vi elsker» og reine norske flagg utan «sildesalaten», i tillegg til barnetog og russefeiring. 17. mai-feiringa blei ein tradisjon som få andre land har maken til. Og framleis vekker det oppsikt i delar av verda at vi viser fram borna våre, og ikkje våpna våre, når nasjonaldagen skal feirast.
13For 75 år sidan var det den tyske okkupasjonsmakta som forbaud oss å feire 17. mai. Somme av dei eldste som er til stades her i dag, har kanskje eigne minner om dette. Mange stader i landet fann folk kreative måtar å feire dagen på, trass det strenge forbodet. 17. mai skulle bli ein berre endå sterkare protest mot undertrykking og okkupasjon. Og då freden kom i 1945, var hurra-ropa på 17. mai høgare enn nokon gong tidlegare. Vi har nettopp feira 70 år sidan freden, og det er grunn til å feire også i dag. Etter andre verdskrigen har 17. mai ikkje minst vore ei feiring av fred og fridom i landet vårt.
14Fred og fridom er ikkje noko vi kan ta for gitt. Dagen vi feirar vi dag, med barnetog og norske flagg, er ikkje berre ein koseleg bursdagsfest, men også ein dag der vi skal minnast dei som gjekk før oss. Det er mange som har «kjempa og grett» for det landet vi har i dag. Det forpliktar også oss.
15Vi treng ikkje, som Bjørnson eller Wergeland, å vere berømte diktarar eller aktive i rikspolitikken for å utgjere ein forskjell. Vi kan alle bidra på vårt eige vis. Vi er alle ein del av det same samfunnet. Utan oss ville ikkje landet vårt vere det same som det er i dag. Kvar enkelt av oss er ein viktig del av det store byggeprosjektet Norge!
16Er 17. mai ei feiring av våre eigne styrker og fortrinn? Nei. Vi feirar ikkje 17. mai fordi vi nordmenn er så flinke til å halde fred og fridom i landet vårt. Vi feirar 17. mai fordi det er grunn til å stå opp for denne freden og fridomen. Vi feirar for å vise ungdommane og borna våre at det finst verdiar det er viktig å kjempe for. «Hvor viktig maa ikke Anledningen til saadan en aarlig Fest blive for den tilvoxende Ungdom!» skreiv ein av dei første forkjemparane for 17. mai-feiringa, Mathias Conrad Peterson, i Adresseavisen. Peterson hadde rett, for barnas fest peikar ut over noko større enn at vi får mange gratis pølser, brus og is akkurat denne dagen. Det er dette 17. mai handlar om, som eg trur ungdommen også er opptatt av – og derfor er det så fint at det nettopp er 8. klassen som er konferansierar her i dag. Det finst noko det er verdt å kjempe for. Alt kjem ikkje gratis, eller for 99 kroner i månaden.
17Samfunnet vårt i dag er i ferd med å bli eit kaldare samfunn. No skal eg ikkje halde eit innlegg som like gjerne kunne komme frå Kristeleg Folkeparti, men det er mykje som tyder på at det bles nokre kalde vindar gjennom Norge. Henrik Wergeland lukkast i si tid med å fjerne jødeparagrafen, som hindra jødar i å komme til Norge, men framleis ser vi at det finst antisemittisme her i landet. Det haldningsskapande arbeidet må i stor grad skje lokalt.
18Utan at eg her skal seie mykje om den norske innvandringspolitikken, som det er politisk usemje om, er det uansett klart at flyktningar som kjem til landet vårt skal integrerast i eit lokalsamfunn. Korleis møter vi dei nye menneska som kjem til landet vårt? Klarer vi å møte dei som medmenneske og ressursar? Møter vi dei med skepsis, eller møter vi dei helst ikkje? Korleis skal Norge bli om tjue, tretti år dersom innvandring resulterer i gettofisering og auka framandfrykt? Møter innvandrarar til Norge ein folkeleg iskant eller eit istak som held mange av dei nede i mismot? Korleis skal vi då klare å bygge det norske samfunnet på ein konstruktiv og utviklande måte? Korleis skal vi klare å ta vare på freden og fridom som vi feirar i dag?
19Eg trur vi må klare å feire 17. mai utan å tenke at Norge skal vere ei lukka festning mot omverda. Vi er uavhengige. Vi vann fridomen vår, og vi vann velstand, gjennom hardt arbeid, solid handverk av havrettsminister Jens Evensen og ei rekke vinnarlodd på den norske sokkelen. Det betyr ikkje at vi i dag kan mure oss inne i all fridomen og velstanden og håpe at trykket frå verda rundt oss vil gå over. Slik fungerer ikkje den globaliserte verda.
20Men det er ein ting som ikkje endrar seg i den globaliserte verda, og det er det kor viktig det er med velfungerande lokalsamfunn. Det er i det lokale vi lever og fungerer saman. Det er i lokalsamfunnet vi møtest på butikken, går på skule saman og samhandlar på jobb. Det handlar ikkje berre om korleis vi møter nye innflyttarar. Det handlar om korleis vi møter kvarandre. Korleis kvar enkelt av oss opptrer som ein del av fellesskapet.
21Norge er ikkje først og fremst eit land som er så velsmurt av oljepengar at vi ikkje treng å bidra med noko anna enn å betale skatten vår. Norge er ikkje først og fremst ein nasjon av politikarar og veljarar med stemmerett. Norge er ikkje først og fremst ein stat som står på toppen av pallen i alle levekårsundersøkingar og langrennskonkurransar. 
22Norge er ein nasjon av menneske. Både kvinner og menn, gutar og jenter, store og små. «Vi ere en nasjon, vi med,» skreiv Henrik Wergeland om barna. Mange små alen blir fort ei mil. Vi kan alle vere med. Vi kan alle gjere noko.
23Alt det de gjorde mot ein av desse minste, det gjorde de mot meg, var det ein klok og langhåra mann som sa ein gong. Dersom vi klarer å sjå medmenneska våre, ikkje berre oss sjølve, er vi med på bygge landet vårt på ein god måte. For landet vårt er ikkje ferdig forma. Norge er ikkje ferdigbygd. Generasjonane før min eigen bygde landet, som det heiter, og for det fortener dei ein stor takk. Men det er opp til oss alle å bygge vidare. Det er så altfor lett å lene seg tilbake og tenke at alt susar og går like bra utan meg. Det er så altfor å tenke at vi ikkje skal bry oss. Men det er nettopp det vi skal. Vi skal bry oss. Vi skal bry oss om kvarandre. Vi skal bry oss om lokalsamfunnet vårt. Då bryr vi oss også om landet vårt.
24Det er vi som kan møte nye naboar med eit smil, og ikkje med eit mistenksamt blikk.
25Det er vi som kan protestere dersom nokon blir mobba i klassen eller på skulen vår.
26Det er vi som kan gå på besøk til dei einsame som kanskje berre har TV-en å snakke med.
27Det er vi som kan hjelpe dei som er skrøpelege til beins med å handle på butikken.
28Det er vi som kan bry oss om ein ven som ikkje ser ut til å ha det bra.
29Det er vi som kan gi av vår overflod når bøsseberaren kjem på døra vår.
30Det er vi som kan gå med bøssene.
31Det er vi som kan heie på kvarandre når nokon er i ferd med å gjere noko bra, og ikkje utsette andre for jantelova.
32Det er vi som kan oppmuntre kvarandre til å gjere vårt beste.
33Det er vi som kan unngå å bidra til forventingspress som bryt ned meir enn det bygg opp.
34Det er vi som kan stille opp med frivillig innsats når det er behov for grøftegraving, kaker eller loddsal.
35Det er vi som kan spele andre gode, på skulen, i arbeidslivet og på fotballbanen.
36Det er vi som kan behandle alle menneske med respekt.
37Det er vi som kan tolerere dei som er annleis enn oss.
38Det er vi som kan stå opp imot urett.
39Det er vi som kan la vere å bruke jøde og hore som skjellsord.
40Det er vi som kan la vere å bruke skjellsord.
41Det er vi som kan tenke positivt om det særeigne og litt krevjande ved kvarandre.
42Det er vi som kan kjempe for eit samfunn der barn er velkomne uansett diagnose.
43Det er vi som kan la vere å slenge med leppa når nokon har dumma seg ut eller gjort noko rart.
44Det er vi som kan framsnakke kvarandre.
45Det er vi som kan vere førebilete for kvarandre.
46Det er vi som kan bere ansvaret ilag.
47Det er vi, alle oss, som er Norge. Det er vi som kvar dag bestemmer korleis Norge skal sjå ut.
48Gratulerer endå ein gong med dagen!
